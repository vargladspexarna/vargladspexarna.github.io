<b> Kärlekskuplett!</b>
Melodi: Love lift us up where we belong

Du skrev att du älskar mej
Ord som ej kommer lätt
Känner du, då som jag, så säg
Jag hoppas jag läste dej rätt
Ett ord
Plus ett till
Tillsammans, sån romantik
Förenad av kärlekens grammatik

Det skrivs en mening i vårt liv
Som vart adjektiv
Kräver sitt substantiv
Inget komma, komma mellan oss
Vi tar det så lugnt
men sätter aldrig punkt.

Jag smälter av dina ändelser
Du böjer mej som starka verb
Du, huvudsats i alla händelser
Du, vart adjektiv å adverb
Ett ord
Plus ett till
Tillsammans, sån romantik
Förenad av kärlekens grammatik

Det skrivs en mening i vårt liv
Ska du bli min fru?
Jag din man, vill du?
Vi kan få bisatser ihop
I vår språkfamilj
Snälla om du vill

Vår kärlek är perfekt
Inte imperfekt
Jag ditt å du mitt subjekt… Yeah!

Det skrivs en mening i vårt liv
Skrivet i kärlekens bläck
Mellan oss finns bindestreck
Du är varendaste vokal
Du är A och O
Du är jättego!
Det skrivs en mening i vårt liv
Den säger du älskar mej!
Bokstavligen dej!
Från singular blev vi plural
du är min versal
Så underbar…



